---
layout: post
title: "Waarom ik JCast begon"
date: 2026-02-28 10:00:00 +0100
image:  "/assets/img/jcast-cover.png"
tags: ["jcast", "podcast", "java", "software craftsmanship", "creativiteit", "persoonlijke groei"]
lang: nl
---

Ik had altijd al geweten dat ik een podcast wou maken. Serieus, het idee zat al een tijd in mijn hoofd en ik had het zelfs bij een paar vrienden gepitcht. 
Resultaat? Niet meteen een daverend succes. Ze knikten, glimlachten, zeiden *“leuk idee”*, en gingen verder met hun leven.

Maar toen Viktor, een collega, ook met hetzelfde idee kwam, begon er iets concreets te vormen. 
We spraken er een paar keer over, maar tot dat moment was het vooral enthousiasme, er was nog niets tastbaars. 
Alleen de wens om iets te maken dat mensen leuk zouden vinden en waar wij plezier aan zouden beleven.


## Van idee naar realiteit

Toen kwam Maarten, onze people manager, langs. 
Een gekke gast, het duurde letterlijk een paar seconden voor hij helemaal mee was… en hij kwam meteen met concrete acties. 
Dat moment was een soort wake-up call: dit kon nu echt gaan gebeuren.

Daarna hadden we een brainstormsessie. 
Naam? Check. 
Ideeën? Check. 
Leuke intro’s? Check. 
Plan van aanpak? Check. 
De eerste sessie namen we op met cheap microfoons, een beetje rammelig, maar dat gaf juist charme. 
Feedback stroomde binnen: sommige dingen moesten anders, de audio kon beter, de flow moest strakker.

Tweede poging: stukken beter. Intussen maakten Maarten en ik de website, Viktor regelde alles wat plak- en knipwerk betrof, en Maarten zorgde voor de LinkedIn-postjes. 
Zo begon JCast echt vorm te krijgen.

En nu, één jaar later, kan ik alleen maar zeggen: **wow**. 
Een jaar lang JCast maken, en ik heb zoveel geleerd dat ik bijna niet weet waar te beginnen.


## Het ongemak en de stress

Ik ben altijd bang geweest om voor mensen te spreken. 
Schrijven is veel makkelijker; praten maakt alles plots veel kwetsbaarder. 
Daarbij gebruik ik vaak straattaal, en dit ging over Java development. Zou men me wel serieus nemen? Die gedachte zorgde in het begin voor **enorme stress**.

De eerste afleveringen waren echt een rollercoaster: zenuwen, improvisatie, en soms zelfs een beetje paniek.
Maar ik was 100% committed: topics bepalen, gasten vragen, afleveringen op tijd publiceren, een semi-automatische pipeline opbouwen. 
Alles was goed doordacht, ik wilde dat het professioneel, maar toch authentiek voelde.

Toch ging er bij één aflevering even iets mis. 
De aflevering over mensenkennis met Bjorn als gast was fantastisch. 
Hij was eerlijk, direct, en benoemde precies wat ik zelf ervaarde. 
En dat moment… damn! 
Ik had geen idee dat zo’n confrontatie ook onderdeel kon zijn van een podcast maken. 
Het voelde alsof iemand je recht in je ziel keek, maar het leerde me **veel over kwetsbaarheid en authenticiteit**.

## Creativiteit en kleine overwinningen

Na wat refinements hebben we ook Instagram gelanceerd. 
Ik leid dat account, en creatief bezig zijn vind ik altijd leuk. 
Canva en ik zijn ondertussen dikke maatjes geworden. 
Ik ontwerp visuals, post quotes, maak teaser-posts. 
Views zijn niet gigantisch, maar dat maakt niets uit, het proces zelf geeft energie.

Toen kwamen ook de JCast-t-shirts. 
Ik mocht ze ontwerpen, en wat een hit! 
Ze waren oorspronkelijk alleen voor ons (de jcast-crew) bedoeld, maar al snel bestelden mensen van buiten ons team ook een shirt. 
Het gevoel dat iets waar jij je creatieve energie in stopt anderen blij maakt… dat is onbetaalbaar.

Andere kleine successen:

* Comments op Spotify die je even laten stilstaan en doen glimlachen 
* Feedback op LinkedIn of Instagram die je een warm gevoel geeft 
* Berichtjes van luisteraars die na elke aflevering nog even laten weten dat ze het leuk vonden

Het zijn deze kleine dingen die het blijven doen van een podcast de moeite waard maken.


## Wat ik niet had verwacht

Eerlijk? Ik dacht: we maken een podcast over Java, delen wat kennis, misschien wordt het leuk, misschien ook niet. Maar het werd zoveel meer:

* **Persoonlijke groei**: Van iemand die bang was om te spreken naar iemand die semi-comfortabel is achter de microfoon
* **Echte connecties**: Met gasten, luisteraars, en vooral mijn co-hosts
* **Creativiteit**: Instagram, t-shirt design, website development, dingen die ik altijd leuk vind
* **Community impact**: Mensen vinden onze content leuk, leren er iets van, lachen mee

En ja, ik had niet verwacht dat ik zoveel plezier zou beleven aan de **kleine dingen**: een leuke grafische post, een grappige intro, of iemand die jouw afspeellijst deelt. Dat soort momenten zijn goud waard.

## Reflectie: trots op mijn co-hosts

Nu, bijna een jaar later, kan ik alleen maar trots zijn op mijn co-hosts: Maarten en Viktor.

Zonder hen zou dit niet gelukt zijn. 
Zonder hen zou het niet leuk zijn. 
Zonder hen zou het geen JCast zijn. 
Fantastische mensen, net zo committed als ik, en samen hebben we iets gebouwd waar ik echt blij van word.

JCast is niet alleen een podcast over Java; het is een leerproces, een creatieve uitlaatklep en een bewijs dat een klein idee, met de juiste mensen, kan groeien tot iets waar je trots op bent.

En we zijn nog lang niet klaar. Seizoen 2, here we come! ️

--- 
*Luister naar JCast op [jcast.dev](https://jcast.dev) of waar je ook podcasts luistert.*
